<html lang="sa">
<head>
	<link rel="stylesheet" type="text/css" href="style.css">
	<title >		सूर्यसिद्धान्त: मध्यमाधिकार:-1</title>
<body>
<div class="centerdiv">
	<h1 class="hgeneric">
		सूर्यसिद्धान्त:
		<br>मध्यमाधिकार:-1
	</h1>
	<h2>
		मङ्गलाचरणम्
	</h2>
	<p class="pankti">
		अचिन्त्याव्यक्तरूपाय निर्गुणाय गुणात्मने। 
		<br>समस्तजगदाधार-मूर्तये ब्रह्मणे नम:।।1।।
	</p>
	<p class="single">
		गूढार्थप्रकाशिका—
	</p>
	<p class="pankti">
		<br>यत् स्मृत्याभीष्टकार्यस्य निर्विध्नां सिद्धिमेष्यति। 
		<br>नरस्तं बुद्धिदं वन्दे वक्रतुण्डं शिवोद्भवम्।।1।।
		<br>पितरौ गोणिवल्लालौ जयतोऽम्बाशिवात्मकौ। 
		<br>याभ्यां पंचसुता जाता ज्योति:संसारहेतव:।।2।।
		<br>सार्वभौमजहाँगीरविश्वासास्पदभाषणम्। 
		<br>यस्य तं भ्रातरं कृष्णं बुधं वन्दे जगद्गुरूम्।।3।।
		<br>नानाग्रन्थान् समालोच्य सूर्यसिद्धान्तटिप्पणम्। 
		<br>करोमि रङ्गनाथोऽहं तद्गूढाथर्प्रकाशकम्।।4।।
	</p>
	<p class ="paragen">
		अथ ग्रहादिचरितजिज्ञासून् मुनींस्तत्प्रश्नकारकान् प्रति स्वविदितं यथातत्त्वं सूर्यांशपुरूषमयासुरसंवादं वक्तुकाम: कश्चिदृषि: प्रथममारम्भणीयतत्कथननिर्विध्नसमाप्त्यर्थं कृतं ब्रह्मप्रणाममङ्गलं शिष्यशिक्षायै निबध्नाति। ब्रह्मणे बृहत्वादपरिच्छिन्नत्वाज्जगद्व्यापकाय ईश्वराय तस्मात् वा एतस्मादात्मन आकाश: सम्भूत इत्यादि श्रुतिप्रतिपाद्यायेत्यर्थ:। नम: कायवाक् चेष्टोपपलक्षितेन मानसेन्द्रियबुद्धविशेषेण मत्तस्त्वमुत्कृष्टस्त्वत्तोऽहमपकृष्ट इत्यादिरूपेण नतोऽस्मीत्यर्थ:। ननु व्यापकत्वेनाकाशस्यैव सिद्धिरत आह। समस्तजगदाधारमूर्तय इति। समस्तस्य स्थावरजङ्गमात्मकस्य जगत उत्पत्तिस्‍थितिविनाशवत् आधारा आश्रयभूता ब्रह्मविष्णुशिवरूपा मूर्तय: स्वरूपाणि यस्य तस्मै ब्रह्मविष्णुशिवात्मकायेत्यर्थ:। आकाशस्य तदात्मकत्वाभावान्न सिद्धिरिति भाव:। नन्वेतादृशस्य स्वरूपध्यानं कर्तुं समुचितमित्यत आह। अचिन्त्याव्यक्तरूपायेति। अचिन्त्यश्चासावव्यक्तरूपस्तस्मै। अचिन्त्यो ध्यानाविषय:। अत्र हेतुरव्यक्तरूप:। न व्यक्तं प्रकटं रूपं स्वरूपं तथा च स्वरूपध्यानासम्भवान्नमस्कार एव समुचित इति भाव:। नन्वव्यक्तरूप: कथमित्यत आह। निर्गुणायेति। निर्गता गुणा: सत्वरजस्तमोरूपा यस्मात् तस्मै गुणातीतायेत्यर्थ:। तथा च गुणात्मकस्य  व्यक्तरूपत्वेनायं तदभावादव्यक्तरूप इति भाव:। नन्वेवमस्यारूपित्वमेव फलितं नाव्यक्तरूपित्वमित्यत आह। गुणात्मन इति। गुणा नित्यज्ञानसुखादय आत्मगुणा आत्मस्वरूपं यस्य तस्मै नित्यज्ञानसुखाय। सत्यं ज्ञानमनन्तं ब्रह्मेति श्रुतेरित्यर्थ:। तथा चास्य रूपित्वमसिद्धमिति भाव:। साक्षान्निर्गुणाय परम्परया गुणात्मने। कथमन्यथा जगत्कर्त्तृत्वं सम्भवति। प्रकृतिं स्वामवष्टभ्य विसृजामि पुन: पुन:। भूतग्राममिमं कृत्स्नमवश: प्रकृतेर्वशात्।। इति भगवदुक्तेरित्यन्ते ।।1।। 
	</p>
	<h2>
		सूर्यसिद्धान्तस्य काल:। मयासुरस्य तप:। 
	</h2>
	<p class="single">
		अथ स्वोक्तस्य स्वकल्पितत्वशङ्कावारणाय तत्संवादोपक्रमं विवक्षु: प्रथमं मयासुरेण तपस्तप्तमिति श्लोकाभ्यामाह—
	</p>
	<p class="pankti">
		अल्पावशिष्टे तु कृते मयो नाम महासुर:।
		<br> रहस्यं परमं पुण्यं जिज्ञासुर्ज्ञानमुत्तमम् ।।2।।
 		<br>वेदाङ्गमग्य्रमखिलं ज्योतिषां गतिकारणम्।
 		<br>आराधयन् विवस्वन्तं तपस्तेपे सुदुश्चरम् ।।3।।
 	</p>
 	<p class="paragen">
 		 	मयेति नाम यस्यासौ मयाख्यो महादैत्य: कश्चित्। तपोऽभिमतदेवताप्रीतिकरजपहोमध्यानादिना स्वशरीरादिक्लेशनियमरूपं तेपे कृतवान्। दैत्यानां तपश्चरणं पुराणेषु प्रतिपदं सुप्रसिद्धम्। ननु तत्र तेषां तपश्चरणस्य देवताविशेषमभिमतमुद्दिश्य प्रसिद्धेरनेन कं देवमुद्दिश्य तपस्तप्तमित्यत आह। विवस्वन्तं सवितृमण्डलाधिष्ठातारं नारायणं सेवयन्। ननु दैत्यारि: एनं स्वशत्रुं ज्ञात्वापि कथं स्वाभिमतसिद्ध्यर्थमारराध। न हि स्वशत्रुत: स्वहितसिद्धिरन्य‍था शत्रुत्वव्याघात इत्यतस्तपोविशेषणमाह। सुदुश्चरमिति। सुतरां दु:खैरत्यन्तक्लेशैश्चरितुं कर्त्तुं शक्यमित्यर्थ:। तथा च भक्तजनैकवत्सलतया तादृशतपश्चरणसुप्रसन्नो दैत्यानामप्यभिमतं पूरयतीति पुराणेषु शतश: प्रसिद्धम्। अतस्तत्प्रतीत्याराधयन्निति भाव:। ननु पुराणेषु दैत्यानां तपश्चरणोक्तिप्रसंगे क्वचिदप्यस्यानुक्तेस्तत्तपश्चरणं कथं प्रमाणं ज्ञेयमित्यत आह। अल्पावशिष्ट इति। कृते कृताख्ये युगचरणे तुकारात्सन्ध्या सन्ध्यांशसहित इत्यर्थ:, तेन सन्ध्यासन्ध्यांशसमेतकेवलकृतरूपाभिमतकृतचरणे। न ग्रन्थान्तरोक्तकेवलकृत इति पर्यवसन्नम्। अल्पकालेन सन्ध्यांशान्तर्गतेन शेषिते। समाप्त्यासन्नाभिमतकृतयुगे मयासुरेण तपस्तप्तमित्यर्थ:। तथा च साम्प्रतमेव मयासुरेण तपस्तप्तमिति सर्वजनावगतप्रत्यक्षप्रमाणसिद्धं नागमान्तरप्रामाण्‍यमपेक्षत इति भाव:। ननु मयासुरेण  किमर्थं तपस्तप्तं न हि प्रयोजनमनुद्दिश्य मन्दोऽपि प्रवर्त्तत इत्यतो मयासुरविशेषणमाह। ज्ञायतेऽनेनेति ज्ञानं शास्त्रं ज्ञातुमिच्छु:। तथा न शास्त्रज्ञाननिमित्तं तेन तपस्तस्तमिति भाव:। किं तच्छास्त्रमित्यतो ज्ञानविशेषणमाह। ज्योतिषामिति। प्रवहवायुस्थानां ग्रहनक्षत्राणां गतिकारणम्। ये गत्यर्थास्ते ज्ञानार्था इति गते: संस्थानचलनमानादिज्ञानस्य कारणं प्रतिपादकं ज्योति: शास्त्रं  जिज्ञासुरिति फलितम्। ननु ज्योति: शास्त्रज्ञानार्थमयमायासो न युक्तस्तस्य सर्वज्ञेयत्वेनादूरूहत्वादित्यत आह। अखिलमिति। समग्रं ज्योति: शास्त्रमित्यर्थ:। तथा चर्षीणां मानुषत्वेनैभ्यो मम ज्ञानमखिलं यथार्थं वा न भविष्यतीति दैत्यबुद्धया मत्वा नि:शेषज्योति:शास्त्रस्य दुरूहस्य विदिततत्त्वं भगवन्तमप्रतारकं सर्वज्ञं महागुरूं सेवयामासेति भाव:। ननु तस्यासुरस्य ज्योति:शास्त्रप्रवृत्तिर्न युक्ता फलाभावादित्यत आह। वेदाङ्गमिति। वेदस्याङ्गम्। तथा चाङिगनो यत् फलं तदेवाङगज्योति: मोक्षरूपफलसद्भावादत्र प्रवृत्ति: युक्तेति भाव:। अतएव पुण्यं पुण्यजनकं पुराणन्यायेत्‍यादिचतुर्दशविद्यान्तर्गतत्वात्। नन्विदं वेदाङ्गं  कुत इत्यत आह। परममिति। 
	</p>
	<p class="paragen">
		कालोऽयं भगवान् विष्णुरनन्त: परमेश्वर:। तद्वेत्ता पूज्यते सम्यक् पूज्य: कोऽन्यस्ततो मत:। इत्युक्ते: कालप्रतिपादकत्वेनोत्कृष्टमतो वेदाङ्गम्। एतेन पुराणादीनां निरास इति भाव:। ननु व्याकरणादीनां षण्णां वेदाङ्गत्वादस्मिन्नेव प्रवृत्ति: कथमित्यत आह। अग्रमिति। षण्णां वेदाङ्गानां मध्ये श्रेष्ठम्। कुत इत्यत आह। उत्तममिति। मुख्याङ्गं नेत्रमित्यर्थ:। तथा च नेत्ररहितस्याकिञ्चत्‍करत्वादिदं ज्योति:शास्त्रं वेदाङ्गेषु श्रेष्ठमिति भाव:। ननु तथाप्येतस्य ज्ञानार्थमेतावानायासो न युक्त इत्यत आह। रहस्यमिति।
	</p>
	<p class ="pankti">
		विद्या ह वै ब्राह्मणमाजगाम गोपायमाशेवधिष्टेऽहमस्मि ।
		<br>असूयकायानृजवेऽयताय न मां ब्रूयादवीर्यवती तथा स्याम्।।
	</p>
	<p class="single">
		इति श्रुत्युक्ते: गोप्यमित्यर्थ:। तथा चास्य शास्त्रस्य अदेयत्वेन निश्चितत्वादनेन तत्प्राप्त्यर्थमेतावानपि आयास: कृत इति भाव:।।2-3।।
	</p>
	<h2>मयाय ज्योतिषशास्त्रज्ञानप्रदानम्। </h2>  
	<p class="pankti">
		ततस्तुष्टोऽर्को मयाय इदं दत्तवानित्याह— 
		<br>तोषितस्तपसा तेन प्रीतस्तस्मै वरार्थिने । 
		<br>ग्रहाणां चरितं प्रादान्मयाय सविता स्वयम्।।4।।
	</p>







